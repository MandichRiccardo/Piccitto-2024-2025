# canto I
## I
A Caprona, una sera di febbraio,    
gente veniva, ed era già per l'erta,    
veniva su da Cincinnati, Ohio.    

La strada, con quel tempo, era deserta.    
Pioveva, prima adagio, ora a dirotto,    
tamburellando su l'ombrella aperta.    

La Ghita e Beppe di Taddeo lì sotto    
erano, sotto la cerata ombrella    
del padre: una ragazza, un giovinotto.    

E c'era anche una bimba malatella,    
in collo a Beppe, e di su la sua spalla    
mesceva giù le bionde lunghe anella.    

Figlia d'un altro figlio, era una talla    
del ceppo vecchio nata là: Maria:    
d'ott'anni: aveva il peso d'una galla.    

Ai ritornanti per la lunga via,    
già vicini all'antico focolare,    
la lor chiesa sonò l'Avemaria.    

Erano stanchi! avean passato il mare!    
Appena appena tra la pioggia e il vento    
l'udiron essi or sì or no sonare.    

Maria cullata dall'andar su lento    
sembrava quasi abbandonarsi al sonno,    
sotto l'ombrella. Fradicio e contento    

veniva piano dietro tutti il nonno.    

## II
Salivano, ora tutti dietro il nonno,    
la scala rotta. Il vecchio Lupo in basso    
non abbaiò; scodinzolò tra il sonno.    

E tentennò sotto il lor piede il sasso    
davanti l'uscio. C'era sempre stato    
presso la soglia, per aiuto al passo.    

E l'uscio, come sempre, era accallato.    
Lì dentro, buio come a chiuder gli occhi.    
Ed era buia la cucina allato.    

La mamma? Forse scesa per due ciocchi...    
forse in capanna a mòlgere... No, era    
al focolare sopra i due ginocchi.    

Avea pulito greppia e rastrelliera;    
ora, accendeva... Udì sonare fioco:    
era in ginocchio, disse la preghiera.    

Appariva nel buio a poco a poco.    
«Mamma, perché non v'accendete il lume?    
Mamma, perché non v'accendete il fuoco?»    

«Gesù! che ho fatto tardi col rosume...»    
E negli stecchi ella soffiò, mezzo arsi;    
e le sue rughe apparvero al barlume.    

E raccattava, senza ancor voltarsi,    
tutta sgomenta, avanti a sé, la mamma,    
brocche, fuscelli, canapugli, sparsi    

sul focolare. E si levò la fiamma.    

## III
E i figli la rividero alla fiamma    
del focolare, curva, sfatta, smunta.    
«Ma siete trista! siete trista, o mamma!»    

Ed accostando agli occhi, essa, la punta    
del pannelletto, con un fil di voce:    
«E il Cecco è fiero? E come va l'Assunta?»    

«Ma voi! Ma voi!» «Là là, con la mia croce».    
I muri grezzi apparvero col banco    
vecchio e la vecchia tavola di noce.    

Di nuovo, un moro, con non altro bianco    
che gli occhi e i denti, era incollato al muro,    
la lenza a spalla ed una mano al fianco:    

roba di là. Tutto era vecchio, scuro.    
S'udiva il soffio delle vacche, e il sito    
della capanna empiva l'abituro.    

Beppe sedé col capo indolenzito    
tra le due mani. La bambina bionda    
ora ammiccava qua e là col dito.    

Parlava, e la sua nonna, tremebonda,    
stava a sentire e poi dicea: «Non pare    
un luì quando canta tra la fronda?»    

Parlava la sua lingua d'oltremare:    
«... a chicken-house» «un piccolo luì...»    
«... for mice and rats» «che goda a cinguettare,    

zi zi» «Bad country, Ioe, your Italy!»    

## IV
Italy, penso, se la prese a male.    
Maria, la notte (era la Candelora),    
sentì dei tonfi come per le scale...    

tre quattro carri rotolarono... Ora    
vedea, la bimba, ciò che n'era scorso!    
the snow! la neve, a cui splendea l'aurora.    

Un gran lenzuolo ricopriva il torso    
dell'Omo-morto. Nel silenzio intorno    
parea che singhiozzasse il Rio dell'Orso.    

Parea che un carro, allo sbianchir del giorno,    
ridiscendesse l'erta con un lazzo    
cigolìo. Non un carro, era uno storno,    

uno stornello in cima del Palazzo    
abbandonato, che credea che fosse    
marzo, e strideva: marzo, un sole e un guazzo!    

Maria guardava. Due rosette rosse    
aveva, aveva lagrime lontane    
negli occhi, un colpo ad or ad or di tosse.    

La nonna intanto ripetea: «Stamane    
fa freddo!» Un bianco borracciol consunto    
mettea sul desco ed affettava il pane.    

Pane di casa e latte appena munto.    
Dicea: «Bambina, state al fuoco: nieva!    
nieva!» E qui Beppe soggiungea compunto:    

«Poor Molly! qui non trovi il pai con fleva!»    

## V
Oh! no: non c'era lì né pie né flavour    
né tutto il resto. Ruppe in un gran pianto:    
«Ioe, what means nieva? Never? Never? Never?»    

Oh! no: starebbe in Italy sin tanto    
ch'ella guarisse: one month or two, poor Molly!    
E Ioe godrebbe questo po' di scianto!    

Mugliava il vento che scendea dai colli    
bianchi di neve. Ella mangiò, poi muta    
fissò la fiamma con gli occhioni molli.    

Venne, sapendo della lor venuta,    
gente, e qualcosa rispondeva a tutti    
Ioe, grave: «Oh yes, è fiero... vi saluta...    

molti bisini, oh yes... No, tiene un frutti-    
stendo... Oh yes, vende checche, candi, scrima...    
Conta moneta: può campar coi frutti...    

Il baschetto non rende come prima...    
Yes, un salone, che ci ha tanti bordi...    
Yes, l'ho rivisto nel pigliar la stima...»    

Il tramontano discendea con sordi    
brontoli. Ognuno si godeva i cari    
ricordi, cari ma perché ricordi:    

quando sbarcati dagli ignoti mari    
scorrean le terre ignote con un grido    
straniero in bocca, a guadagnar danari    

per farsi un campo, per rifarsi un nido...    

## VI
Un campettino da vangare, un nido    
da riposare: riposare, e ancora    
gettare in sogno quel lontano grido:    

Will you buy... per Chicago e Baltimora,    
buy images... per Troy, Memphis, Atlanta,    
con una voce che te stesso accora:    

cheap!... nella notte, solo in mezzo a tanta    
gente; cheap! cheap! tra un urlerìo che opprime;    
cheap!... Finalmente un altro odi, che canta...    

Tu non sai come, intorno a te le cime    
sono dell'Alpi, in cui si arrossa il cielo:    
chi canta, è il gallo sopra il tuo concime.    

«La mi' Mèrica! Quando entra quel gelo,    
ch'uno ritrova quella stufa roggia    
per il gran coke, e si rià, poor fellow!    

O va per via, battuto dalla pioggia.    
Trova un farm. You want buy? Mostra il baschetto.    
Un uomo compra tutto. Anche, l'alloggia!»    

Diceva alcuno; ed assentiano al detto    
gli altri seduti entro la casa nera,    
più nera sotto il bianco orlo del tetto.    

Uno guardò la piccola straniera,    
prima non vista, muta, che tossì.    
«You like this country...» Ella negò severa:    

«Oh no! Bad Italy! Bad Italy!»    

## VII
Italy allora s'adirò davvero!    
Piovve; e la pioggia cancellò dal tetto    
quel po' di bianco, e fece tutto nero.    

Il cielo, parve che si fosse stretto,    
e rovesciava acquate sopra acquate!    
O ferraietto, corto e maledetto!    

Ghita diceva: «Mamma, a che filate?    
Nessuna fila in Mèrica. Son usi    
d'una volta, del tempo delle fate.    

Oh yes! filare! Assai mi ci confusi    
da bimba. Or c'è la macchina che scocca    
d'un frullo solo centomila fusi.    

Oh yes! Ben altro che la vostra rócca!    
E fila unito. E duole poi la vita    
e ci si sente prosciugar la bocca!»    

La mamma allora con le magre dita    
le sue gugliate traea giù più rare,    
perché ciascuna fosse bella unita.    

Vedea le fate, le vedea scoccare    
fusi a migliaia, e s'indugiava a lungo    
nel suo cantuccio presso il focolare.    

Diceva: «Andate a letto, io vi raggiungo».    
Vedea le mille fate nelle grotte    
illuminate. A lei faceva il fungo    

la lucernina nell'oscura notte.    

## VIII
Pioveva sempre. Forse uscian, la notte,    
le stelle, un poco, ad ascoltar per tutto    
gemer le doccie e ciangottar le grotte.    

Un poco, appena. Dopo, era più brutto:    
piovea più forte dopo la quiete.    
O ferraiuzzo, piccolino e putto!    

Ghita diceva: «Madre, a che tessete?    
Là può comprare, a pochi cents, chi vuole,    
cambrì, percalli, lustri come sete.    

E poi la vita dite che vi duole!    
C'è dei telari in Mèrica, in cui vanno    
ogni minuto centomila spole.    

E ce n'ha mille ogni città, che fanno    
ciascuno tanta tela in uno scatto,    
quanta voi non ne fate in capo all'anno».    

Dicea la mamma: «Il braccio ch'io ricatto    
bel bello, vuole diventar rotello.    
O figlia, più non è da fare, il fatto».    

E tendeva col subbio e col subbiello    
altre fila. La bimba, lì, da un canto,    
mettea nello spoletto altro cannello.    

Stava lì buona come ad un incanto,    
in quel celliere della vòlta bassa,    
Molly, e tossiva un poco, ma soltanto    

tra il rumore dei licci e della cassa.    

## IX
Tra il rumore dei licci e della cassa    
tossiva, che la nonna non sentisse.    
La nonna spesso le dicea: «Ti passa?»    

«Yes», rispondeva. Un giorno poi le disse:    
«Non venir qui!» Ma ella ci veniva,    
e stava lì con le pupille fisse.    

Godeva di guardare la giuliva    
danza dei licci, e di tenere in mano    
la navicella lucida d'oliva.    

Stava lì buona a' piedi d'un soppiano;    
girava l'aspo, riempìa cannelli,    
e poi tossiva dentro sé pian piano.    

Un giorno che veniva acqua a ruscelli,    
fissò la nonna e chiese: «Die?» La nonna    
le carezzava i morbidi capelli.    

La bimba allora piano per la gonna    
le salì, le si stese sui ginocchi:    
«Die?» «E che t'ho a dir io povera donna?»    

La bimba allora chiuse un poco gli occhi:    
«Die! Die!» La nonna sussurrò: «Dormire?»    
«No! No!» La bimba chiuse anche più gli occhi,    

s'abbandonò per più che non dormire,    
piegò le mani sopra il petto: «Die!    
Die! Die!» La nonna balbettò: «Morire!»    

«Oh yes! Molly morire in Italy!»    

# canto II
## I
Italy allora n'ebbe tanta pena.    
Povera Molly! E venne un vento buono    
che spazzò l'aria che tornò serena.    

Vieni, poor Molly! Vieni! Dove sono    
le nubi? In cielo non c'è più che poca    
nebbia, una pace, un senso di perdono,    

di quando il bimbo perdonato ha roca    
ancor la voce; all'angolo degli occhi    
c'era una stilla, e cade, mentre gioca.    

Vieni, poor Molly! Porta i tuoi balocchi.    
Dove sono le nubi nere nere?    
qualche lagrima sgocciola dai fiocchi    

delle avellane, e brilla nel cadere.    

## II
Porta the doll, la bambola, che viene,    
povera Doll, anch'essa dal paese    
lontano, ed essa ti capisce bene.    

E quando tu le parli per inglese,    
presso le guance pallide ti pone    
le sue color di rosa d'ogni mese.    

Dal suo lettino lucido, d'ottone,    
levala su, che l'uggia non la vinca.    
Non dorme, vedi. Vedi, dal cantone    

sgrana que' suoi due fiori di pervinca.    

III
O Moll e Doll, venite! Ora comincia    
il tempo bello. Udite un campanello    
che in mezzo al cielo dondola? È la cincia.    

O Moll e Doll, comincia il tempo bello.    
Udite lo squillar d'una fanfara    
che corre il cielo rapida? È il fringuello.    

Fringuello e cincia ognuno già prepara    
per il suo nido il mustio e il ragnatelo;    
e d'ora in ora primavera a gara    

cantano, uno sul pero, uno sul melo.    

## IV
Altre due voci ora dal monte al piano    
s'incontrano: uno scampanare a festa,    
con un altro più piano e più lontano.    

L'una tripudia, e i mille echi ridesta    
del monte, bianco ancora un po' di neve.    
Di tanto in tanto ecco la voce mesta;    

ecco un rintocco, appena appena un breve    
colpo, che pare così lungo al cuore!    
No, non vorrebbe, o gente, no; ma deve.    

C'è là chi sposa, ma c'è qua chi muore.    

## V
Buoni villaggi che vivete intorno    
al verde fiume, e di comune intesa    
vi dite tutto ciò che fate il giorno!    

Si levano. Ora vanno tutti in chiesa,    
ora son tutti a desinare, ed ora    
c'è in ogni casa la lucerna accesa.    

Poi quando immersi ad aspettar l'aurora    
sembrano tutti, ecco più su più giù,    
più qua più là, le loro voci ancora.    

Pensano a quelli che non sono più...    

## VI
Lèvati, Molly. Gente ode parlare    
la tua parlata. Sono qui. Cammina,    
se vuoi vederle. Hanno passato il mare.    

Fanno un brusìo nell'ora mattutina!    
Ma il vecchio Lupo dorme e non abbaia.    
È buona gente e fu già sua vicina.    

Vengono e vanno, su e giù dall'aia    
alla lor casa che da un pezzo è vuota.    
Oh! la lor casa, sotto la grondaia,    

non gli par brutta, ben che sia di mota!    

## VII
Sweet... Sweet... Ho inteso quel lor dolce grido    
dalle tue labbra... Sweet, uscendo fuori,    
e sweet sweet sweet, nel ritornare al nido.    

Palpiti a volo limpidi e sonori,    
gorgheggi a fermo teneri e soavi,    
battere d'ali e battere di cuori!    

In questa casa che tu bad chiamavi,    
black, nera, sì, dal tempo e dal lavoro,    
son le lor case, là sotto le travi,    

di mota sì, ma così sweet per loro!    

## VIII
O rondinella nata in oltremare!    
Quando vanno le rondini, e qui resta    
il nido solo, oh! che dolente andare!    

Non c'è più cibo qui per loro, e mesta    
la terra e freddo è il cielo, tra l'affanno    
dei venti e lo scrosciar della tempesta.    

Non c'è più cibo. Vanno. Torneranno?    
Lasciano la lor casa senza porta.    
Tornano tutte al rifiorir dell'anno!    

Quella che no, di' che non può; ch'è morta.    

## IX
Quando tu sei venuta, o rondinella,    
t'hanno pur salutata le campane;    

ti venne incontro il nonno con l'ombrella,    
ti s'è strusciato alle gambine il cane.    

Pioveva; ma tu, bimba, eri coperta;    
trovasti in casa il latte caldo e il pane.    

Il tuo nonno ansimava su per l'erta,    
la tua nonna pregava al focolare.    

Brutta la casa, sì, ma era aperta,    
o mia figliuola nata in oltremare!    

## X
Ha la pena da parte, oggi, e la vita    
gli sente, e il capo, alla tua nonna, e il cuore;    
e siede al focolare infreddolita.    

Ieri si colse malva ed erbe more.    
Oggi sta peggio. Ha due rosette rosse,    
che non le ha fatte il fuoco che rimuore.    

Molly, tu vieni e guardi. Ecco, ha la tosse    
che avevi tu. Tosse ogni tanto un po'.    
Sta lì nel canto come non ci fosse.    

E non tesse e non fila. Oggi non può.    

## XI
Ha tessuto e filato, anche ha zappato,    
anche ha vangato, anche ha portato, oh! tanto    
che adesso stenta a riavere il fiato!    

O dolce Molly, tu le porti accanto    
Doll nel lettino lucido, e tu resti    
con loro... Tanto faticato e pianto!    

pianto in vedere i figli o senza vesti    
o senza scarpe o senza pane! pianto    
poi di nascosto, per non far più mesti    

i figli che... diceano addio, col canto.    

## XII
Addio, dunque! Ed anch'essa Italy, vede,    
Italy piange. Hanno un po' più fardello    
che le rondini, e meno hanno di fede.    

Si muove con un muglio alto il vascello.    
Essi, in disparte, con lo sguardo vano,    
mangiano qua e là pane e coltello.    

E alcun li tende, il pane da una mano,    
l'altro dall'altra, torbido ed anelo,    
al patrio lido, sempre più lontano    

e più celeste, fin che si fa cielo.    

## XIII
Cielo, e non altro, cielo alto e profondo,    
cielo deserto. O patria delle stelle!    
O sola patria agli orfani del mondo!    

Vanno serrando i denti e le mascelle,    
serrando dentro il cuore una minaccia    
ribelle, e un pianto forse più ribelle.    

Offrono cheap la roba, cheap le braccia,    
indifferenti al tacito diniego;    
e cheap la vita, e tutto cheap; e in faccia    

no, dietro mormorare odono: Dego!    

## XIV
Ma senti, Molly? Dopo pioggie e brume    
e nevi e ghiacci, con la sua gran voce    
canta passando a' piè dei monti il fiume.    

Passa sotto la gran Pania alla Croce    
cantando, ed una lunga nube appare,    
bianca di sole, al suo passar veloce.    

Passa cantando: Al mare! Al mare! Al mare!    
e l'Alpe azzurra ne rimbomba in cerchio,    
e il cielo azzurro vede là fumare    

l'alito che si lascia addietro il Serchio.    

## XV
O fiumi, o delle rupi e dei ghiacciai    
figli rubesti, che precipitate    
a pazza corsa senza posar mai,    

con l'eterno fragor delle cascate,    
ruzzando come giovani giganti,    
senza perché, per atterrir le fate    

delle montagne; e trascinate infranti    
boschi e tuguri, urtate le città,    
struggete i campi, sempre avanti, avanti,    

avanti, pieni di serenità...    

## XVI
Acqua perenne, ottima e pessima, ora    
morte ora vita, acqua, diventa luce!    
acqua, diventa fiamma! acqua, lavora!    

Lavora dove l'uomo ti conduce;    
e veemente come l'uragano,    
vigile come femmina che cuce,    

trasforma il ferro, il lino, il legno, il grano;    
manda i pesanti traini come spole    
labili; rendi l'operare umano    

facile e grande come quel del Sole!    

## XVII
La madre li vuol tutti alla sua mensa    
i figli suoi. Qual madre è mai, che gli uni    
sazia, ed a gli altri, a tanti, ai più, non pensa?    

Siedono a lungo qua e là digiuni;    
tacciono, tralasciati nel banchetto    
patrio, come bastardi, ombre, nessuni:    

guardano intorno, e quindi sé nel petto,    
sentono su la lingua arida il sale    
delle lagrime; infine, a capo eretto,    

escono, poi fuggono, poi: - Sii male... -    

## XVIII
Non maledite! Vostra madre piange    
su voi, che ai salci sospendete i gravi    
picconi, in riva all'Obi, al Congo, al Gange.    

Ma d'ogni terra, ove è sudor di schiavi,    
di sottoterra ove è stridor di denti,    
dal ponte ingombro delle nere navi,    

vi chiamerà l'antica madre, o genti,    
in una sfolgorante alba che viene,    
con un suo grande ululo ai quattro venti    

fatto balzare dalle sue sirene.    

## XIX
Non piangere, poor Molly! Esci, fa piano,    
lascia la nonna lì sotto il lenzuolo    
di tela grossa ch'ella fece a mano.    

T'amava, oh! sì! Tu ne imparavi a volo    
qualche parola bella che balbetti:    
essa da te solo quel die, die solo!    

Lascia lì Doll, lasciali accosto i letti,    
piccolo e grande. Doll è savia, e tace,    
né dorme: ha gli occhi aperti e par che aspetti    

che li apra l'altra, ch'ora dorme in pace.    

## XX
Prima d'andare, vieni al camposanto,    
s'hai da ridire come qua si tiene.    

Stridono i bombi intorno ai fior d'acanto,    
ronzano l'api intorno le verbene.    

E qui tra tanto sussurrìo riposa    
la nonna cara che ti volle bene.    

O Molly! O Molly! prendi su qualcosa,    
prima d'andare, e portalo con te.    

Non un geranio né un bocciuol di rosa,    
prendi sol un non-ti-scordar-di-me!    

«Ioe, bona cianza!...» «Ghita, state bene!...    
«Good bye». «L'avete presa la ticchetta?»    
«Oh yes». «Che barco?» «Il Prinzessin Irene».    

L'un dopo l'altro dava a Ioe la stretta    
lunga di mano. «Salutate il tale».    
«Yes, servirò». «Come partite in fretta!»    

Scendean le donne in zoccoli le scale    
per veder Ghita. Sopra il suo cappello    
c'era una fifa con aperte l'ale.    

«Se vedete il mi' babbo... il mi' fratello...    
il mi' cognato...» «Oh yes». «Un bel passaggio    
vi tocca, o Ghita. Il tempo è fermo al bello».    

«Oh yes». Facea pur bello! Ogni villaggio    
ridea nel sole sopra le colline.    
Sfiorian le rose da' rosai di maggio.    

Sweet sweet... era un sussurro senza fine    
nel cielo azzurro. Rosea, bionda, e mesta,    
Molly era in mezzo ai bimbi e alle bambine.    

Il nonno, solo, in là volgea la testa    
bianca. Sonava intorno mezzodì.    
Chiedeano i bimbi con vocìo di festa:    

«Tornerai, Molly?» Rispondeva: - Sì! -    