# spleen (4)

Quando, come un coperchio, il cielo basso e greve    
schiaccia l'anima che geme nel suo tedio infinito,   
e in un unico cerchio stringendo l'orizzonte    
fa del giorno una tristezza più nera della notte;   

quando la terra si muta in un'umida segreta   
dove la Speranza, timido pipistrello,   
sbatte le ali nei muri e dà la testa    
nel soffitto marcito;   

quando le strisce immense della pioggia   
sembrano le inferriate d'una vasta prigione   
e muto, ripugnante un popolo di ragni   
dentro i nostri cervelli dispone le sue reti,   

furiose a un tratto esplodono campane   
e un urlo tremendo lanciano verso il cielo  
che fa pensare al gemere ostinato   
d'anime senza pace né dimora.   

\- Senza tamburi, senza musica, sfilano funerali  
a lungo, lentamente nel mio cuore: Speranza  
piange disfatta e Angoscia, dispotica e sinistra,   
va a piantarsi sul cranio la sua bandiera nera.  