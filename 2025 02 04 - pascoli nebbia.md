Nascondi le cose lontane,    
tu nebbia impalpabile e scialba,    
tu fumo che ancora rampolli,    
&emsp; su l’alba,    
da’ lampi notturni e da’ crolli    
&emsp; d’aeree frane!    

Nascondi le cose lontane,    
nascondimi quello ch’è morto!    
Ch’io veda soltanto la siepe    
&emsp; dell’orto,    
la mura ch’ha piene le crepe   
&emsp; di valerïane    

Nascondi le cose lontane:    
le cose son ebbre di pianto!    
Ch’io veda i due peschi, i due meli,    
&emsp; soltanto,    
che dànno i soavi lor mieli    
&emsp; pel nero mio pane.    

Nascondi le cose lontane    
che vogliono ch’ami e che vada!    
Ch’io veda là solo quel bianco    
&emsp; di strada    
che un giorno ho da fare tra stanco    
&emsp; *don don* di campane...    

Nascondi le cose lontane,    
nascondile, involale al volo    
del cuore! Ch’io veda il cipresso    
&emsp; là, solo,    
qui, solo quest’orto, cui presso    
&emsp; sonnecchia il mio cane.    